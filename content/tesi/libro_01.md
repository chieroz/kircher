---
title: "1. Cenni preliminari"
date: 2020-09-21T14:26:18+02:00
author: "Carlo Mario Chierotti"
weight: 2
slug: "01"
---

## 1.1 Introduzione

Athanasius Kircher è un autore trascurato dagli studi musicologici nonostante abbia ricoperto un ruolo di primo piano nella musicografia del XVII secolo. Quasi trent'anni fa, nella rubrica "I libri" della _Nuova Rivista Musicale Italiana_, (5) Gino Stefani, recensendo il volume di Ulf Scharlau _Athanasius Kircher (1601-1680) als Musikschriftsteller. Ein Beitrag zur Musikanschauung des Barock_, Marburg, Görich & Weiershäuser, 1969, lodava il lavoro dello studioso tedesco soprattutto per la sua unicità: si trattava infatti del primo studio monografico su Kircher musicologo. Il recensore formulava inoltre l'augurio che l'imminente riedizione della _Musurgia Universalis_ a cura dell'editore Olms di Hildesheim sortisse l'effetto di stimolare più profonde esplorazioni che si spingessero oltre "l'onesto manuale" di Scharlau.

Tale auspicio è rimasto sostanzialmente lettera morta.

Questo libro si propone di colmare almeno un aspetto di tale grave lacuna ed esaminerà per la prima volta nel dettaglio il contenuto dell'ottavo libro della _Musurgia Universalis_, nel quale è esposto un metodo di composizione automatica denominato _musurgia mirifica_, una delle parti più interessanti di tutta l'opera, sicuramente la meno conosciuta e la meno studiata, dire quella su cui, come vedremo, più di un commentatore ha lasciato correre la fantasia invece di esercitare il proprio spirito critico e d'indagine.

I primi due capitoli di questo libro fungono da approccio alla materia: il primo è una sorta d'introduzione generale alla figura di Kircher e alla _Musurgia Universalis_ mentre il secondo esamina la struttura dell'ottavo libro, la genesi del metodo compositivo automatico kircheriano e la fortuna che esso riscosse presso i contemporanei. Nei capitoli successivi sono affrontate in progressione le varie sezioni in cui si articola la _musurgia mirifica_: soprattutto il quinto, sesto, settimo e ottavo capitolo vertono sulla parte più specificamente compositiva del metodo. Particolarmente da rilevare il contenuto delle sezioni 6.5 e 7.2 dove viene esposto il risultato, assolutamente originale, di un lungo lavoro di analisi della struttura musicale degli strumenti compositivi kircheriani.

Chiude il libro un'ampia __Appendice__, elemento essenziale di tutto il lavoro: essa ospita, accanto a vari esempi musicali, la trascrizione integrale delle quasi cinquanta tavole si cui si basa il metodo compositivo di Athanasius Kircher.


{{< alert style="info" >}}
## 1.2 Nota sulle abbreviazioni

Nel corso di questo studio le citazioni e i richiami al testo della _Musurgia Universalis_ sono assai frequenti: per evitare continui rimandi in nota che appesantirebbero la lettura costringendo a un continuo andirivieni mi è sembrato utile l'uso di un semplice sistema di abbreviazioni per inserire direttamente nel testo il riferimento _ad paginam_. Le necessarie precisazioni bibliografiche sulla _Musurgia Universalis_ sono contenute nella sezione <a href="libro_12.html#Heading87">12.1</a>.

Ci troviamo di fronte a un'opera che è stata pubblicata una sola volta e quindi non si pongono problemi di riferimenti a successive edizioni ampliate o modificate; l'opera inoltre è divisa in due tomi che hanno una numerazione indipendente e tutto sommato esente da errori, numerazione rispettata anche dalla ristampa anastatica del 1970 che raccoglie i due tomi in un unico volume: la decisione più opportuna mi è parsa quindi quella di adottare un metodo d'abbreviazione che rispettasse la bipartizione generale, e utilizzo pertanto unitamente al numero di pagina la sigla MU A per i richiami al primo tomo e la sigla MU B per i rimandi al secondo tomo.
{{< /alert >}}
