---
title: "Comporre senza conoscere la musica"
date: 2020-09-22T00:55:59+02:00
author: "Chieroz"
weight: 3
slug: "comporre"
toc: false
---

## 1. Athanasius Kircher e la _Musurgia Universalis_

La _Musurgia Universalis_ di Athanasius Kircher venne pubblicata a Roma nel 1650.<a class="footnote-link" href="#" data-toggle="modal" data-target="#fnModal" data-footnote="1">[1]</a> Si tratta di un'opera dalle aspirazioni enciclopediche, come denuncia ampiamente il titolo: _Musurgia Universalis, sive Ars Magna consoni et dissoni in X libros digesta. Qua Vniversa Sonorum doctrina, et Phylosophia, Musicaeque tam theoricae, quam practicae scientia, summa varietate traditur; admirandae Consoni, et Dissoni in mundo, adeoque Universa Natura vires effectusque, vti noua, ita peregrina variorum speciminum exhibitione ad singulares usus, tum in omnipoene facultate, tum potissimum in Philologia, Mathematica, Physica, Mechanica, Medecina, Politica, Metaphysica, Theologia aperiuntur et demonstrantur._<a class="footnote-link" href="#" data-toggle="modal" data-target="#fnModal" data-footnote="2">[2]</a> Lungo 1152 pagine ricche di esempi musicali e incisioni Kircher si dedicò alla sistematica esposizione delle basi teoriche e pratiche della musica, senza trascurare quanto potesse concernere il fenomeno sonoro sotto tutti i punti di vista.<a class="footnote-link" href="#" data-toggle="modal" data-target="#fnModal" data-footnote="3">[3]</a>

La _Musurgia Universalis_ è un pianeta che la moderna musicologia ha ingiustamente trascurato. L'opera mostra peraltro tutti i difetti imputabili alle altre opere di Kircher e senza ombra di dubbio procede non di rado in modo erratico o rapsodico; si aggiunga poi la interdisciplinarità degli argomenti contenuti senza dimenticare il fatto che Kircher si esprimeva in un latino dalla sintassi decisamente complicata: si comprenderà perché la _Musurgia Universalis_ sia stata poco esplorata. Così facendo tuttavia si è ignorata una delle più interessanti testimonianze della musicografia barocca.<a class="footnote-link" href="#" data-toggle="modal" data-target="#fnModal" data-footnote="4">[4]</a>

Certamente una delle parti per noi più oscure della _Musurgia Universalis_ è costituita dall'ottavo libro "de Musurgia Mirifica", che destò invece l'interesse vivissimo dei contemporanei e determinò il successo invero enorme dell'intero lavoro. Discostandosi dall'impianto enciclopedico e ampiamente compilatorio del resto dell'opera, Kircher espose in queste pagine un proprio personale metodo di composizione che egli chiamò _musurgia mirifica_ (neologismo coniato da Kircher e traducibile come "meravigliosa arte di forgiare la musica"), che avrebbe consentito la composizione musicale anche a chi, del tutto privo delle più elementari nozioni di teoria musicale, volesse tuttavia cimentarsi in questa impresa.

Questo studio intende quindi contribuire a colmare la carenza delle ricerche musicologiche su questo aspetto dell'opera di Athanasius Kircher,<a class="footnote-link" href="#" data-toggle="modal" data-target="#fnModal" data-footnote="5">[5]</a> non senza puntare alcuna luce sulla figura dell'autore e sull'intera sua opera musicografica più importante.

Il gesuita Kircher godette in vita di una fama forse superiore ai suoi reali meriti, che comunque non erano trascurabili: uomo di primo piano nella vita culturale, fu in contatto con tutti i principali scienziati, filosofi e uomini di cultura del suo tempo che frequentemente si rivolgevano a lui per conoscere il suo illuminato parere in merito ai più disparati argomenti.<a class="footnote-link" href="#" data-toggle="modal" data-target="#fnModal" data-footnote="6">[6]</a>

Kircher era nato il 2 maggio 1601 a Geisa, presso Fulda, ultimo di nove figli.<a class="footnote-link" href="#" data-toggle="modal" data-target="#fnModal" data-footnote="7">[7]</A> Fu il padre, docente di teologia e musicista dilettante, ad avvicinarlo alla musica. Frequentò la scuola dei gesuiti a Paderborn e nel 1618 entrò nell'ordine. Nel 1622, nel quadro della guerra dei Trenta anni, dovette lasciare la città per sfuggire alle truppe del duca Cristiano di Brunswick, noto persecutore dei gesuiti. Peregrinò per alcuni anni: sacerdote nel 1628, nel 1629 fu nominato professore di matematica, filosofia e lingue orientali presso l'Università di Würzburg. Trasferitosi ad Avignone, avviò intensi studi sui geroglifici egiziani insieme a Nicolas Fabri de Peiresc.<a class="footnote-link" href="#" data-toggle="modal" data-target="#fnModal" data-footnote="8">[8]</A> Nel 1633 si accinse a spostarsi a Vienna, dove era stato chiamato da Ferdinando II per succedere a Keplero (morto nel 1631) nel ruolo di matematico imperiale. Il viaggio da Avignone a Vienna comportò una deviazione non prevista a Roma:<a class="footnote-link" href="#" data-toggle="modal" data-target="#fnModal" data-footnote="9">[9]</A> Urbano VIII non lo lasciò più partire e lo nominò professore di matematica, fisica e lingue orientali presso il Collegio Romano, con l'incarico speciale di studiare i geroglifici. Da allora Kircher rimase per sempre a Roma, se si eccettuano alcuni viaggi di studio ed un breve soggiorno a Malta fra il 1636 ed il 1637. Morì a Roma il 27 novembre 1680: il corpo venne sepolto nella Chiesa del Gesù, mentre il cuore fu tumulato nella cappella di Santa Maria della Mentorella a Guadagnolo, villaggio vicino Palestrina.

Nelle sue opere Kircher intese abbracciare tutti i campi del sapere umano: condensare in poche righe un _excursus_ della sua vasta opera, distribuita in più di quaranta libri a stampa<a class="footnote-link" href="#" data-toggle="modal" data-target="#fnModal" data-footnote="10">[10]</a> ed in oltre duemila fra manoscritti e lettere,<a class="footnote-link" href="#" data-toggle="modal" data-target="#fnModal" data-footnote="11">[11]</a> è impresa decisamente utopica, perché egli fu un poligrafo nel vero senso della parola: filosofo, filologo, teologo, scienziato, collezionista, sperimentatore. Ogni tentativo di definizione risulta drasticamente riduttivo. Kircher si trovò a cavallo fra due epoche: sostenitore di un ideale unitario della conoscenza negato dalla specializzazione crescente nel mondo del sapere, la sua figura di studioso è stata travolta dalla successiva evoluzione delle scienze e le sue opere sono state spesso liquidate, talvolta non senza ragione, come inestricabili coacervi privi di sistematicità in cui le nozioni importanti sono mescolate alle fantasticherie. Non era esente da difetti: affetto da una certa dose di superficialità e credulità nei confronti delle proprie fonti, Kircher credeva nell'esistenza delle sirene e dei grifoni, era convinto della generazione spontanea degli insetti e persuaso della totale veracità testuale dell'Antico Testamento. Anche la storia congiurò contro di lui: elaborò un sistema di decifrazione dei geroglifici la cui fama durò sino alla pubblicazione nel 1824 dell'esatta decifrazione di Champollion, realizzata grazie alla stele di Rosetta.<a class="footnote-link" href="#" data-toggle="modal" data-target="#fnModal" data-footnote="12">[12]</a> Nel considerare tutti questi elementi non ci si dimentichi però che all'incirca negli stessi anni Boyle e Newton si dedicavano con serietà alle pratiche alchemiche, per non parlare delle speculazioni di Keplero sulle armonie cosmiche.<a class="footnote-link" href="#" data-toggle="modal" data-target="#fnModal" data-footnote="13">[13]</a>

Ma veniamo alla _Musurgia Universalis_. L'opera si articola in dieci libri divisi in due tomi.<a class="footnote-link" href="#" data-toggle="modal" data-target="#fnModal" data-footnote="14">[14]</a> Kircher prende le mosse dal suono naturale esaminato in una dimensione preartistica unitamente ad uno studio sulla fisiologia della voce (I libro); ragiona poi (II libro) circa l'origine della musica: in questo contesto inserisce un frammento da lui attribuito a Pindaro.<a class="footnote-link" href="#" data-toggle="modal" data-target="#fnModal" data-footnote="15">[15]</a> Nel III e IV libro Kircher si dedica alla speculazione teorica sulla divisione del monocordo e sulla scienza armonica.<a class="footnote-link" href="#" data-toggle="modal" data-target="#fnModal" data-footnote="16">[16]</a> Il V libro è un compendio di teoria della composizione.<a class="footnote-link" href="#" data-toggle="modal" data-target="#fnModal" data-footnote="17">[17]</a> Quindi Kircher si occupa degli strumenti musicali (VI libro): si tratta di una sezione molto interessante dal punto di vista storico-documentario. Il VII libro costituisce una delle principali fonti della teoria degli affetti barocca, di cui Kircher è uno dei più significativi teorici.<a class="footnote-link" href="#" data-toggle="modal" data-target="#fnModal" data-footnote="18">[18]</a> In questa sezione egli cercò di elaborare una propria personale classificazione degli stili musicali, distinguendo fra _stylus impressus_ e _stylus expressus_, cioè fra determinazione antropologica (legata alle cause naturali e al _genius loci_ di una nazione) e determinazione poetica (istituendo una tipologia dei generi legata alle caratteristiche strutturali).<a class="footnote-link" href="#" data-toggle="modal" data-target="#fnModal" data-footnote="19">[19]</a> Il IX libro tratta in modo fantasioso i misteriosi effetti della musica, ritenuta fra l'altro in grado di curare le malattie: secondo Kircher essa sarebbe stata efficace non solo contro il morso della tarantola, ma addirittura contro la peste. Il X libro costituisce una delle più importanti teorizzazioni della concezione barocca dell'armonia delle sfere:<a class="footnote-link" href="#" data-toggle="modal" data-target="#fnModal" data-footnote="20">[20]</a> Kircher affermò che l'intera compagine del mondo era determinata da un'intima armonia di tutti gli esseri, accordati fra loro da Dio, che egli definì supremo organista come già aveva fatto Keplero.

## 2. "Liber Octavus de Musurgia Mirifica". Osservazioni

All'interno della _Musurgia Universalis_ l'ottavo libro costituisce una sezione dalle dimensioni non indifferenti, che si estende per le prime duecento pagine del secondo tomo: si divide in quattro parti, le quali intendono esporre la materia in modo sistematico e progressivo. Nella &#171;Musurgia Combinatoria"<a class="footnote-link" href="#" data-toggle="modal" data-target="#fnModal" data-footnote="21">[21]</a> e nella "Musurgia Rhythmica sive Poetica"<a class="footnote-link" href="#" data-toggle="modal" data-target="#fnModal" data-footnote="22">[22]</a> trovano posto rispettivamente un'esposizione dei principi generali e delle tecniche combinatorie<a class="footnote-link" href="#" data-toggle="modal" data-target="#fnModal" data-footnote="23">[23]</a> ed un breve trattato di prosodia e metrica: sono parti introduttive e più avanti ne capiremo le ragioni d'essere.

La sezione più specifica del "Liber Octavus", la più ampia (139 pagine) e la più densa di contenuti è la "Pars III, Musarithmorum melotheticorum praxin exhibens".<a class="footnote-link" href="#" data-toggle="modal" data-target="#fnModal" data-footnote="24">[24]</a> Questa parte si divide a sua volta in tre grossi blocchi denominati "Syntagma I", "Syntagma II", e "Syntagma III".<a class="footnote-link" href="#" data-toggle="modal" data-target="#fnModal" data-footnote="25">[25]</a> Questa tripartizione rispecchia l'ampliarsi progressivo delle possibilità offerte dalla tecnica della _musurgia mirifica_. Inizialmente è possibile realizzare una semplice armonizzazione a quattro voci nota contro nota in _contrapunctus simplex_. In seguito è possibile utilizzare anche note di passaggio ed altro nel _contrapunctus floridus_. Infine avrebbe dovuto essere contemplata la possibilità di comporre utilizzando tutti gli artifici in qualunque stile: questo ultimo stadio della _musurgia mirifica_, denominato _musurgia rethorica_, è rimasto concepito in astratto, delineato solo da scarne indicazioni di massima. Kircher giustificò la lacuna affermando che si trattava di qualcosa che non poteva essere divulgato indiscriminatamente; egli si riservò di svelare i dettagli della _musurgia rethorica_ esclusivamente "solis Principibus, & summis Viris, Amicisque".<a class="footnote-link" href="#" data-toggle="modal" data-target="#fnModal" data-footnote="26">[26]</a> La naturale curiosità e il desiderio di entrare a far parte di tale comunità ristretta spinse molti a tentare in tutti i modi di convincere Kircher a trasmettere loro tali informazioni.<a class="footnote-link" href="#" data-toggle="modal" data-target="#fnModal" data-footnote="27">[27]</a> Con ogni probabilità, per quanto è dato sapere, nessuno potè vantare un così grande privilegio: Scharlau, che nel suo saggio ha esaminato anche a tale proposito la corrispondenza di Kircher conservata a Roma, non fa menzione alcuna di lettere o comunicazioni che confermino l'avvenuto passaggio di tali informazioni, mentre abbondano le lettere di richiesta e perorazione. Nel corso delle mie ricerche ho trovato un'unica vaga menzione (priva di altri riscontri) in merito a una qualche rivelazione fatta da Kircher: si trova in un passo di una lettera inviatagli dal duca di Brunswick: "Cognoscendae istius rei abstrusioris [la parte rimasta segreta] nos incesserat cupiditas [...]. Commode autem supervenit subditum noster, Henricus Iulius Bluminus [...] qui ea, quae ipsi Romae tecum colloquenti, tu ipse hac de re in mandatis dederas, nobis bona fide aperuit."<a class="footnote-link" href="#" data-toggle="modal" data-target="#fnModal" data-footnote="28">[28]</a>

Nella quarta ed ultima sezione dell'ottavo libro, denominata "Musurgia Mechanica, sive de varia mobilium Musurithmicarum columnarum Metathesi sive transpositione",<a class="footnote-link" href="#" data-toggle="modal" data-target="#fnModal" data-footnote="29">[29]</a> Kircher espose molto succintamente (solo quattordici pagine) l'_arca musarithmica_, uno strumento che egli aveva ideato per rendere più facile e veloce il lavoro di composizione secondo la _musurgia mirifica_.<a class="footnote-link" href="#" data-toggle="modal" data-target="#fnModal" data-footnote="30">[30]</a> Inoltre nei capitoli "Rabdologia Musurgica" e "Plectrologia Musarum",<a class="footnote-link" href="#" data-toggle="modal" data-target="#fnModal" data-footnote="31">[31]</a> egli trattò altri metodi di composizione da lui escogitati in gioventù, tutti prodromi della _musurgia mirifica_.

Kircher dichiarò di aver voluto soprattutto supportare l'opera missionaria dei gesuiti che si servivano della musica per indottrinare le popolazioni con cui venivano in contatto.<a class="footnote-link" href="#" data-toggle="modal" data-target="#fnModal" data-footnote="32">[32]</a> I missionari avevano il problema di adattare alle melodie liturgiche della chiesa di Roma i testi che venivano cantati nelle lingue indigene: i tentativi si rivelavano spesso infruttuosi o poco soddisfacenti. Kircher offrì a tutti la possibilità di comporre canti _ad hoc_ per uno specifico testo in qualsiasi lingua. La _musurgia mirifica_ venne molto apprezzata e contribuì in larga parte al successo della _Musurgia Universalis_. Trecento esemplari vennero distribuiti a padri della Compagnia giunti a Roma nel 1650 da ogni parte del mondo in occasione dell'elezione del nuovo Generale dell'Ordine: grazie ad essi l'opera conobbe una rapida diffusione in tutto il mondo.

Kircher non risolse solo i problemi contingenti dei padri gesuiti: senza dubbio il metodo di composizione della _musurgia mirifica_ mostrò di andare incontro anche alle esigenze di chi, _musicae imperitus_ ma animato dall'interesse e spinto dalla curiosità per questo nuovo metodo, volesse dedicarsi con spirito amatoriale alla composizione musicale, saltando a piè pari le ostiche ed aride secche dello studio teorico.<a class="footnote-link" href="#" data-toggle="modal" data-target="#fnModal" data-footnote="33">[33]</a> Nel secolo del grande sviluppo della meccanica Kircher destò gli interessi dei nobili eruditi e degli intellettuali, che furono affascinati dalle prospettive del metodo combinatorio e meccanico contenuto nella _musurgia mirifica_, ma riscosse un maggior successo presso musicisti dilettanti, mai sazi della gioia ludica di poter finalmente "comporre": Kircher ricevette molte lettere di entusiasti.<a class="footnote-link" href="#" data-toggle="modal" data-target="#fnModal" data-footnote="34">[34]</a> Questo fatto è interessante anche perché rivela che già nel Seicento esisteva una fascia di persone che si dedicava per diletto alla pratica musicale.

## 3. Una prima descrizione

La tecnica compositiva denominata da Kircher* musurgia mirifica* ha un campo d'azione limitato alla sola musica vocale e il compositore deve necessariamente partire da un testo poetico per avviare una serie di operazioni che lo condurranno attraverso scelte più o meno obbligate ad ottenere il brano finito. Tanto per il _contrapunctus simplex_ quanto per il _contrapunctus floridus_ la composizione è basata sull'uso di tavole chiamate* tabellae melotacticae*, che contengono accordi (o brevi sequenze più complesse) a quattro voci; il tutto seguendo la cifratura in _numeri harmonici_,<a class="footnote-link" href="#" data-toggle="modal" data-target="#fnModal" data-footnote="35">[35]</a> cioè le convenzioni del basso continuo. Kircher dichiarò di averle elaborate sfruttando in modo peculiare le potenzialità delle tecniche combinatorie: "[...] principia totius Musurgicae combinationis artis analyticae subsidio aggressus, praestantiores Musurgisque magis necessarias harmonicarum metatheses tabulas [le tavole con gli accordi cifrati] magno sane labore redegi ea arcani artificii dispositione".<a class="footnote-link" href="#" data-toggle="modal" data-target="#fnModal" data-footnote="36">[36]</a>

Ciascuna _tabella melotactica_, chiamata anche _pinax_, contiene le sequenze preparate per collimare con uno specifico metro poetico, come vedremo meglio in seguito. Ogni sequenza così preparata viene definita _musarithmus_: "Musarithmum [...] nihil aliud dicimus, quam harmonicorum numerorum certis pedibus metricis correspondentium atque in pinaces seu tabulas methodicas redactorum aggregatum".<a class="footnote-link" href="#" data-toggle="modal" data-target="#fnModal" data-footnote="37">[37]</a>

I _musarithmi_ si presentano come insiemi di cifre disposte su quattro righe:<a class="footnote-link" href="#" data-toggle="modal" data-target="#fnModal" data-footnote="38">[38]</a>

> 553233
> 875777
> 323455
> 868733

Nell'esempio il blocco si riferisce ad un singolo verso di sei sillabe: la lettura è melodica su ogni riga da destra verso sinistra, armonica dal basso verso l'alto; ogni accordo corrisponde ad una sillaba del testo da musicare. Le quattro linee orizzontali si riferiscono alle quattro parti tradizionali dell'armonia vocale: _bassus_, _tenor_, _altus_ e _cantus_.

Unitamente ai _musarithmi_ è presente nelle _tabellae melotacticae_ un certo numero di strutture ritmiche, definite _notae metrometrae_, da applicare alle note. Kircher ha preparato _notae metrometrae_ in tempo binario ed in tempo ternario, che possono essere applicate senza restrizioni a qualunque sequenza di note del _pinax_.

Il lavoro compositivo quindi consiste nell'assemblare in successione e nel trascrivere sui pentagrammi diverse sequenze di accordi cifrati, cioè vari _musarithmi_, finché non si è musicato tutto il testo scelto: "Constitit autem haec nova nostra Musurgia maxime in artificiosa Tabellarum melotacticarum artificiosa combinatione; qua quomodolibet facta nova semper neceßario emergat harmonia".<a class="footnote-link" href="#" data-toggle="modal" data-target="#fnModal" data-footnote="39">[39]</a>

Il testo orienta una serie di scelte che abbiamo detto essere più o meno vincolate: il compositore (sarebbe meglio dire l'operatore) che utilizzi la _musurgia mirifica_ deve infatti prendere in considerazione tre variabili del testo: il contenuto affettivo complessivo, il numero delle sillabe dei versi (e la struttura della strofa) e la distribuzione degli accenti tonici. Esaminiamo quindi questo aspetto del lavoro del compositore _mirificus_.

## 4. Il testo da musicare: alcune considerazioni

Nella sezione dedicata alla _musurgia_ _poetica_ Kircher esamina il testo sul piano del significante, ovvero nei suoi aspetti ritmici e metrici: egli cerca di spiegare come la struttura dei versi influenzi la scelta dei valori delle note che li devono musicare. Kircher sottolinea la distinzione esistente fra la metrica poetica in senso stretto, cioè quella ormai desueta ricevuta in eredità dalla poesia latina, e la metrica musicale, che della prima sarebbe una versione semplificata e ridotta: anche terminologicamente egli marca questa diversità utilizzando due diversi aggettivi, _poeticum_ e _harmonicum_, per caratterizzare nel corso della sua esposizione i due differenti punti di vista. Ci troviamo decisamente nell'ambito di una metrica quantitativa e non più qualitativa:<a class="footnote-link" href="#" data-toggle="modal" data-target="#fnModal" data-footnote="40">[40]</a> per quanto Kircher utilizzi la terminologia classica,<a class="footnote-link" href="#" data-toggle="modal" data-target="#fnModal" data-footnote="41">[41]</a> egli sfrutta nomi antichi per indicare concetti nuovi. Già da molto tempo la terminologia indicativa della quantità delle sillabe brevi o lunghe era ormai un _flatus vocis_: come sillabe "lunghe" venivano indicate le sillabe marcate dall'accento tonico, mentre le sillabe "brevi" erano in realtà sillabe atone.<a class="footnote-link" href="#" data-toggle="modal" data-target="#fnModal" data-footnote="42">[42]</a>

All'interno del verso il compositore dovrà inoltre considerare come valore discriminante solo la caratteristica (ovvero la presenza o l'assenza dell'accento tonico) di un'unica sillaba, la penultima.<a class="footnote-link" href="#" data-toggle="modal" data-target="#fnModal" data-footnote="43">[43]</a>

Vi sono due gruppi: versi piani e versi sdruccioli, ovvero versi con l'accento tonico sulla penultima sillaba e versi con l'accento tonico sulla terzultima sillaba. Al primo gruppo appartengono versi di 5, 6, 7, 9, 11 sillabe; nel secondo troviamo versi di 6, 8, 10, 12 sillabe.

Risulta assai interessante esaminare la distribuzione di arsi e tesi (cioè l'assegnazione di un tempo forte o debole) fra le varie _notae metrometrae_ delle sequenze elaborate da Kircher per ogni tabella. Nelle _notae metrometrae_ per i versi piani si trovano sul tempo forte della battuta sempre l'ultima, la penultima e la quartultima nota; nei versi più lunghi si trovano su tempi forti tutte le note pari: ad esempio in un endecasillabo sono sul tempo forte la seconda, quarta, sesta, ottava, decima (penultima) e undicesima nota. Nelle _notae metrometrae_ per i versi sdruccioli la nota sul tempo forte della battuta è sempre la terzultima; nei versi più lunghi sono su tempo forte anche le altre note pari.

## 5. La _mensa tonographica_: il sistema dei toni

Nel corso delle operazioni previste dal metodo della _musurgia mirifica_ arriva un momento in cui il compositore deve trasformare le cifre delle tabelle in note che vanno poi riportate su un pentagramma, scegliendo contestualmente il tono di base e di conseguenza la coloritura espressiva del brano. La _mensa tonographica_ (<a href="tavole/t1.html"><strong>Tavola 1</strong></a>) risolve i problemi relativi a entrambe le incombenze: si tratta infatti di una tavola che espone il sistema delle scale utilizzabili nella _musurgia mirifica_ cifrate con i consueti* numeri harmonici* unitamente ad una stringata descrizione &#34;affettiva&#34;.<a class="footnote-link" href="#" data-toggle="modal" data-target="#fnModal" data-footnote="44">[44]</a> Purtroppo la _mensa tonographica_ riserva allo studioso alcune brutte sorprese in quanto presenta diversi errori:<a class="footnote-link" href="#" data-toggle="modal" data-target="#fnModal" data-footnote="45">[45]</a> ci viene fortunatamente in soccorso un discepolo di Kircher molto più diligente e preciso: Caspar Schott,<a class="footnote-link" href="#" data-toggle="modal" data-target="#fnModal" data-footnote="46">[46]</a> che spesso nelle proprie opere ha emendato e spiegato le molte pagine errate, lacunose o farraginose del suo tanto più illustre maestro.<a class="footnote-link" href="#" data-toggle="modal" data-target="#fnModal" data-footnote="47">[47]</a> Lo stesso Kircher ha però inserito qua e là nel testo<a class="footnote-link" href="#" data-toggle="modal" data-target="#fnModal" data-footnote="48">[48]</a> diversi precetti che correggono le scale della _mensa tonographica_ aggiungendo alcune opportune alterazioni: nonostante una facciata tradizionale Kircher esibisce infatti in questo contesto dodici scale riconducibili ad una bipolarità fra modo maggiore e modo minore (armonico).

La cornice d'insieme è però tradizionale:<a class="footnote-link" href="#" data-toggle="modal" data-target="#fnModal" data-footnote="49">[49]</a> riecheggiando Glareano Kircher afferma che la _mensa tonographica_ "nihil aliud est, quam 12 Tonorum iuxta 7 diapason species in columnis unicuique tono proprijs, secundum numeros suos harmonicos repraesentatio".<a class="footnote-link" href="#" data-toggle="modal" data-target="#fnModal" data-footnote="50">[50]</a> Ciascun tono è designato inoltre con il nome dell'antica terminologia:<a class="footnote-link" href="#" data-toggle="modal" data-target="#fnModal" data-footnote="51">[51]</a> convivono qui mescolate un'arcaica speculazione sugli effetti della musica e sugli "affetti" dei toni ed una progressiva affermazione della tonalità, in un ibrido in cui un certo bagaglio culturale del passato, pur non avendo più alcun peso, non viene ancora abbandonato.<a class="footnote-link" href="#" data-toggle="modal" data-target="#fnModal" data-footnote="52">[52]</a> Dopo tutte le varie correzioni del caso si ottiene un sistema di dodici toni così articolato:

> 1.  Dorius _durus_ - RE (minore armonica)<br>
> 2.  Hypodorius _mollis_ - SOL (minore armonica)<br>
> 3.  Phrygius _durus_ - LA (minore armonica)<br>
> 4.  Hypophrygius _durus_ - MI (minore armonica)<br>
> 5.  Lydius _mollis_ - SIb (maggiore)<br>
> 6.  Hypolydius _mollis_ - FA (maggiore)<br>
> 7.  Mixolydius _durus_ - SOL (maggiore)<br>
> 8.  Hypomixolydius _mollis_ - DO (maggiore)<br>
> 9.  Ionius _mollis_ - RE (minore armonica)<br>
> 10. Hypoionius _durus_ - LA (minore armonica)<br>
> 11. Iastius _durus_ - DO (maggiore)<br>
> 12. Hypoiastius _mollis_ - FA (maggiore)

In definitiva abbiamo quattro scale maggiori (<strong>Do Sol Fa Sib</strong>) e le loro relative minori (<strong>La Mi Re Sol</strong>).

## 6. _Contrapunctus simplex_: esempio pratico

Vediamo in un esempio pratico come i tre centri motori della tecnica compositiva kircheriana (testo, _musarithmi_ e _notae metrometrae_) interagiscano per condurre al risultato finale. Seguiamo Kircher che ha deciso di utilizzare per il suo primo esempio pratico il "Veni Creator Spiritus",<a class="footnote-link" href="#" data-toggle="modal" data-target="#fnModal" data-footnote="53">[53]</a> il noto inno di Rabano Mauro (morto nell'856), isolandone i primi quattro versi:

> Veni Creator Spiritus
> Mentes tuorum visita
> Imple superna gratia
> Quae tu creasti pectora

Per prima cosa è necessario scegliere il tono di impianto della composizione in base al contenuto affettivo del testo. Sarà particolarmente appropriato il tono sesto _Hypolydius_: impostato sul Fa, con _signatio mollis_, cioè con il Si bemolle, è indubitabilmente una scala di Fa maggiore. Secondo Kircher tale tono bene illustra lo spirito del testo di Rabano, caratterizzato da "spem & fiduciam in divina misericordia".<a class="footnote-link" href="#" data-toggle="modal" data-target="#fnModal" data-footnote="54">[54]</a>

Scelto il tono il compositore dovrà trascrivere la colonna della _mensa tonographica_ relativa ad esso, accostando le lettere alle cifre:

> 8 = Fa
> 7 = Mi
> 6 = Re
> 5 = Do
> 4 = Si (bemolle per via della signatio mollis)
> 3 = La
> 2 = Sol
> 1 = Fa

Bisogna poi preparare il _palimpsestus phonotacticus_, vale a dire un sistema di quattro pentagrammi (per le quattro voci) con le chiavi musicali appropriate. Quindi il compositore deve far riferimento ad uno specifico _pinax_ dal quale ricavare le note che dovranno poi essere trascritte. Egli deve scegliere il _pinax_ (o _tabella melotactica_) adeguato alla struttura metrica, cioè al numero di sillabe e alla quantità della penultima sillaba del verso: lo soccorrono in questo caso le nozioni esposte nella "Pars II de Musurgia Poetica". Nell'esempio in questione si constata rapidamente che si tratta di un _octosyllabum_ con penultima sillaba breve (ovvero sdrucciolo) cui è relativo il "Pinax VI" (<a href="tavole/t2.html"><strong>Tavola 2</strong></a>).

Procediamo con le operazioni: scegliamo dal _pinax_ quattro _musarithmi_ per musicare i primi quattro versi del testo:

> 55555555 33334334 33287667 54328878
> 77778778 88888888 88235545 86543523
> 22233223 55566556 33482222 34568555
> 55538558 88864884 88765225 82346558

Ora rimane ancora da decidere se la scansione del tempo debba essere binaria o ternaria, quindi si dovrà operare una selezione fra le _notae metrometrae_ all'interno della _tabella_ scelta.<a class="footnote-link" href="#" data-toggle="modal" data-target="#fnModal" data-footnote="55">[55]</a>

Ormai le cose sono molto semplici, in quanto rimangono da compiere unicamente azioni meccaniche e ripetitive: dopo aver diviso il testo in sillabe si dovrà assegnare ad ognuna di esse un _numerus harmonicus_ ed una _nota metrometra_, quindi trascrivere il tutto per ottenere l'armonizzazione esposta nell'<a href="musica/m1.html"><strong>esempio musicale 1</strong></a>.

## 7. Le basi materiali del _contrapunctus simplex_

Al _contrapunctus simplex_ è dedicato come abbiamo visto il "Syntagma I". Abbiamo 11 tabelle di _musarithmi_, che ospitano complessivamente 536 sequenze. Le tabelle possono essere divise in tre gruppi distinti: vediamoli.

Consideriamo in primo luogo i _pinaces_ dal numero 4 al numero 11 compresi: è il gruppo numericamente più consistente (356 sequenze). Si tratta del gruppo di _musarithmi_ il cui utilizzo è più meccanico, semplice ed intuitivo, non richiedendo grosse scelte da parte del compositore. Le procedure compositive corrispondono a quelle descritte in precedenza al punto 6. Ogni _pinax_ serve a musicare un solo tipo di verso e ogni _musarithmus_ serve a musicare un singolo verso completo. All'interno di ogni _pinax_ i _musarithmi_ sono divisi in quattro gruppi disposti su quattro colonne: _musarithmi_ per il primo, secondo, terzo e quarto verso di ogni strofa, questo supponendo che il brano sia in quartine: in caso contrario i _musarithmi_ per il primo ed il quarto verso andranno utilizzati per il verso iniziale e quello finale della strofa, mentre i _musarithmi_ per il terzo e quarto verso saranno utilizzati per tutti i versi intermedi. Il compositore si trova di fronte a scelte obbligate, dettate solo dal testo che si è proposto di musicare. A proprio piacere egli può solo scegliere quali sequenze di _notae metrometrae_ utilizzare. Capiremo fra breve il criterio di ripartizione delle sequenze nei quattro gruppi.

Esaminiamo pertanto il _pinax_ 3: qui troviamo 80 sequenze preparate per il verso _adonium_, equamente divise in due gruppi di 40 sequenze ciascuno, dedicate all'_adonium pentasyllabum_ (accenti tonici su prima e quarta sillaba) e _adonium dactylicum_ (sei sillabe, accenti tonici su prima e quarta). Ogni _musarithmus_ serve a musicare un singolo verso completo, ma in questo caso le quattro colonne di _musarithmi_ non sono diversificate per i versi iniziali, intermedi e finali delle strofe. Cionondimeno è opportuno che il compositore per evitare una certa monotonia dell'andamento armonico effettui una scelta all'interno di questo insieme, scelta dettata pur sempre dalla posizione del verso da musicare all'interno della strofa. I _musarithmi_ per versi iniziali, finali o intermedi andranno discriminati in base al movimento cadenzale del basso di ciascun _musarithmus_.<a class="footnote-link" href="#" data-toggle="modal" data-target="#fnModal" data-footnote="56">[56]</a> Movimenti conclusivi del basso come 51 (ovvero da dominante a tonica, in termini moderni) o 41 devono essere usati solo per i versi iniziali e finali (41 rigorosamente solo per i versi finali); per i versi intermedi Kircher suggerisce di usare moti cadenzali del basso come 25, 65 oppure 73.<a class="footnote-link" href="#" data-toggle="modal" data-target="#fnModal" data-footnote="57">[57]</a>

Ritorniamo per un momento al gruppo di _pinaces \_esaminati in precedenza: dopo alcuni conteggi è facile constatare che in quel caso la scelta del \_musarithmus_ più adatto, qui affidata alla discrezionalità del compositore, è stata compiuta _a priori_ da Kircher. In altre parole le colonne di _musarithmi_ per il primo e quarto verso concludono quasi tutti su una cadenza 51 oppure 41; nelle due colonne intermedie le cadenze sono assai più varie: 25, 14, 73, 45, 15.

Il terzo gruppo è costituito dalle tabelle 1 e 2, ciascuna con 50 diverse sequenze. Si richiede un ulteriore salto di qualità alla competenza del compositore, perché le procedure operative cambiano: ci troviamo qui nell'ambito di quello che Kircher chiama "processus per distincta membra". I _musarithmi_ esposti in queste tabelle non possono essere utilizzati per musicare interi versi: si tratta infatti di sequenze composte da due, tre, quattro, cinque e sei accordi che vanno utilizzate per musicare frammenti di versi composti da due, tre, quattro, cinque, sei sillabe. L'assemblaggio di questi segmenti condurrà poi alla sequenza completa per ogni singolo verso.

I _pinaces \_sono due: \_musarithmi_ per frammenti con la penultima sillaba accentata (_pinax_ 1) oppure atona (_pinax_ 2). Il verso può essere scomposto in qualsiasi modo, spezzando anche le parole in sillabe. La sillaba da considerare per la scelta del _pinax_ è ovviamente la penultima del frammento e non la penultima del verso considerato nella sua integrità.

Qui il compositore gode della massima libertà di scomporre e assemblare frammenti come meglio crede: le possibilità combinatorie sono incrementate a dismisura. Inoltre si evita la costrizione di utilizzare sequenze troppo lunghe e spesso alla lunga riconoscibili che è difficile se non impossibile variare in modo efficace.

In questo caso Kircher non fornisce alcuna regola operativa, eccezion fatta per alcune raccomandazioni sul moto cadenzale simili a quelle che già abbiamo esposto,<a class="footnote-link" href="#" data-toggle="modal" data-target="#fnModal" data-footnote="58">[58]</a> che mirano a evitare una condotta monotona o al contrario incoerente.

Non è questa certo la sede per condurre un discorso approfondito (che comunque merita di essere compiuto) in merito alle strutture musicali presenti nelle _tabelle melotacticae_: tuttavia vorrei aggiungere ancora alcune brevi considerazioni a mo' di primo approccio. Le sequenze esposte da Kircher nel primo _syntagma_ presentano 3976 accordi organizzati in 536 sequenze: le ripetizioni sono minime, perché vi sono ben 270 diversi modelli di _musarithmus_.<a class="footnote-link" href="#" data-toggle="modal" data-target="#fnModal" data-footnote="59">[59]</a> Cionondimeno si riconoscono pattern cui assimilare più sequenze diverse, ovvero si intuisce l'esistenza di metodi generativi che hanno permesso a Kircher di partire da sequenze brevi per giungere a sequenze più lunghe ma strutturalmente imparentate con le prime. Ritengo che la descrizione di un processo di dilatazione e ampliamento del materiale musicale potrebbe disvelare interessanti realtà in merito alla grammatica della frase musicale, con implicazioni che non si limiterebbero solo al dato kircheriano ma lo travalicherebbero per illuminare almeno in una certa misura il lavoro del compositore barocco.

Veniamo brevemente al dato musicale: va detto che ogni valutazione armonica all'interno della _musurgia_ _mirifica_ è una interpretazione che giunge dall'esterno e non ha alcun riscontro nella sostanza dell'universo teorico del nostro autore anche se viene suffragata in modo palese e irrefutabile dalla concretezza dell'esempio musicale. Siamo senza dubbio di fronte ad una testimonianza di quel momento della moderna sintassi armonica definita "nascente" da Bukofzer,<a class="footnote-link" href="#" data-toggle="modal" data-target="#fnModal" data-footnote="60">[60]</a> nel quale la pratica musicale sopravanzava e stravolgeva per i propri fini i risultati di ampie frange di letteratura teorica ancora legata ad antiche fonti e lungi dallo svecchiarsi. Ciononostante, viene da pensare (ma è una mia illazione che mi è impossibile dimostrare allo stato attuale degli studi) che gli esempi musicali all'interno della _musurgia_ _mirifica_ e di alcune parti della _Musurgia Universalis_ siano state revisionate o addirittura realizzate da musicisti professionisti più al passo coi tempi: Athanasius Kircher, che ancora parlava del sistema dei toni in termini di modalità e di _qualitas tonorum_ e che ben difficilmente avrebbe potuto realizzare le musiche inserite nella sua opera senza essere un minimo consapevole di quel che faceva, forse non ne comprese le novità.

Il movimento omoritmico delle quattro voci presenta una sistemazione che non potrebbe essere più di così placidamente e palesemente tonale: la triade è la cifra di tutto l'insieme.<a class="footnote-link" href="#" data-toggle="modal" data-target="#fnModal" data-footnote="61">[61]</a> Le quattro note dei _musarithmi_ sono costruite sulle tre note della triade con il raddoppio di una di esse. Gli unici gruppi costituiti da quattro suoni diversi sono i due accordi di settima costruiti sul quinto grado che sale al primo e sul secondo che passa al quinto; non esiste neppure la possibilità di avere accordi alterati. Il movimento è quello del corale, con pause alla fine di ogni verso e preponderanza assoluta della dimensione armonica su quella melodica anche a causa dell'omoritmia delle parti.

La dimensione tonale dell'insieme è confermata da una breve considerazione dei moti cadenzali delle sequenze di _musarithmi_: prevalgono in massa le cadenze con salto di quinta discendente (o quarta ascendente): V-I (questa è la più usata: 282 volte su 536), II-V, VII-III; piuttosto utilizzata la cadenza plagale IV-I. Una differenza emerge fra i _musarithmi_ per versi piani e i _musarithmi_ per versi sdruccioli: nei primi l'accordo cadenzante (ad esempio la triade sul V grado nella cadenza perfetta) cade sulla penultima nota; nel caso delle sequenze per versi sdruccioli invece l'accordo cadenzante giunge già sulla terzultima (la nota su tempo forte), viene ribattuto sulla penultima per risolvere quindi sull'accordo finale.

Le _notae metrometrae_ sono a mio parere il vero punto di forza della _musurgia_ _mirifica_ così come Kircher l'ha elaborata: proprio l'avere introdotto una grande varietà ritmica consente di eliminare una buona parte dei rischi di monotonia e ripetitività che un metodo di composizione come questo porta inevitabilmente con sé, e separa radicalmente il progetto di Kircher dai tentativi successivi elaborati per esempio da Johann Philipp Kirnberger, Carl Philipp Emanuel Bach e addirittura Wolfgang Amadeus Mozart, ma anche da Mersenne.<a class="footnote-link" href="#" data-toggle="modal" data-target="#fnModal" data-footnote="62">[62]</a> Sono tentativi che Scharlau definisce giustamente "poco seri":<a class="footnote-link" href="#" data-toggle="modal" data-target="#fnModal" data-footnote="63">[63]</a> nulla a che spartire con la varietà consentita dalla _musurgia_ _mirifica_.

## 8. _Contrapunctus floridus_: esempio pratico

Il procedimento descritto in precedenza non cambia se il compositore intende utilizzare i _musarithmi_ preparati per il _contrapunctus floridus_: di nuovo si dovrebbe far riferimento al _pinax_ specifico per il metro poetico utilizzato nel testo da musicare; di nuovo si dovrebbe scegliere un tono e si dovrebbero assemblare le successioni di note per ciascun verso, quindi trascrivere le note in base alla cifratura e allo schema di _notae metrometrae_ che in questo caso non sono intercambiabili fra i vari _musarithmi_ ma sono specifiche per ciascuna sequenza di note.<a class="footnote-link" href="#" data-toggle="modal" data-target="#fnModal" data-footnote="64">[64]</a>

Ecco un breve esempio basato sempre sul testo del "Veni Creator Spiritus". Si prenda questo _musarithmus_ per musicare il primo verso:

> 155654343232343234353223
> 48821717176516712171
> 85565436545555
> 488287851

Realizzata nel solito tono _Hypomixolydius_ (Fa maggiore) la sequenza di note risulta strutturata così come risulta dall'<a href="musica/m2.html"><strong>esempio musicale 2</strong></a>.

La frase è una semplice successione di accordi con note di passaggio; si nota l'elementare imitazione tra le voci. Appare anche qui chiaramente come il linguaggio musicale abbia una decisa strutturazione tonale.

## 9. Le basi materiali del _contrapunctus floridus_

Il secondo _syntagma_ dedicato al _contrapunctus floridus_ utilizza sei tabelle di sequenze musicali, per versi che vanno da cinque a dodici sillabe. I _musarithmi_ di ciascun _pinax_ sono anche in questo caso articolati in quattro gruppi, corrispondenti ai quattro ipotetici versi di una quartina. Ogni _musarithmus_ possiede tuttavia un solo schema ritmico che non può assolutamente essere mutato in conseguenza del fatto che le quattro voci non sono più isocrone ma procedono "varijs diuersarum vocum diminutionibus"<a class="footnote-link" href="#" data-toggle="modal" data-target="#fnModal" data-footnote="65">[65]</a> e quindi bisogna rispettare con cura la scansione temporale in modo da evitare erronee sovrapposizioni di voci che generino dissonanze o cacofonie. In questo modo però viene a mancare la variabile più efficace incontrata nel primo _syntagma_: la possibilità di applicare molti ritmi diversi a ciascun _musarithmus_. In secondo luogo non esiste la possibilità di operare _per distincta membra_ (tecnica cui nel primo _syntagma_ erano deputati i primi due _pinaces_) che permetteva un più ampio spettro di combinazioni, dalle quali potevano scaturire veramente risultati sempre diversi.

Sulla base di queste considerazioni possiamo affermare che la composizione basata sui _pinaces_ del secondo _syntagma_ consente all'operatore una esigua libertà di azione e di variazione del proprio materiale, anche se assicura nell'immediato risultati che gratificano il compositore dilettante, grazie alle _clausulae_ preparate secondo gli eclatanti artifici del _contrapunctus floridus_.

I _pinaces_ per il _contrapunctus floridus_ contengono una tale varietà di _clausulae_ da rendere utopico il progetto di descriverne dettagliatamente in questa sede il contenuto; è possibile solo riconoscere alcune strutture generali.

In ambito contrappuntistico Kircher attribuisce una grande importanza alla dimensione verticale e armonica dello scorrere delle parti rispetto alla rigorosa considerazione dello sviluppo lineare che era tipica della polifonia vocale del XV e XVI secolo. Nel _syntagma \_dedicato al \_contrapunctus floridus_ Kircher cerca di ottenere una sintesi fra la tendenza italiana che considerava preponderante la voce superiore rispetto alle altre (cui si destinava la funzione di accompagnamento), e l'atteggiamento tedesco, che ancorando la condotta polifonica al basso continuo distribuiva il materiale melodico in tutte le voci.<a class="footnote-link" href="#" data-toggle="modal" data-target="#fnModal" data-footnote="66">[66]</a> Infatti nei _pinaces_ non troviamo _clausulae_ nelle quali la voce superiore sia dominante, ma il movimento è distribuito uniformemente.

Generalmente non si tratta di un contrappunto rigoroso, ma ci si trova piuttosto di fronte ad un armonia a quattro parti arricchita di ritardi e note di passaggio.

Molto raramente è possibile individuare _musarithmi_ strutturati in forma fugata,<a class="footnote-link" href="#" data-toggle="modal" data-target="#fnModal" data-footnote="67">[67]</a> con le voci che riprendono la stessa breve formula tematica con entrate successive che partono sul I, V, I e ancora V grado.

Non è impossibile riconoscere tipologie ricorrenti nella condotta armonica di questi quattro gruppi. I _musarithmi_ relativi al primo verso terminano nella stragrande maggioranza dei casi sul primo grado; solo nel 25 per cento circa dei casi è possibile osservare una cadenza sospesa sul quinto grado. I _musarithmi_ relativi al secondo e terzo verso di ogni strofa hanno invece un andamento più libero, anche se, in questo caso, minore è la varietà delle cadenze che chiudono la sequenza. Infatti questi _musarithmi_ si concludono nel 50 per cento circa dei casi sul quinto grado con una cadenza II-V; nel 20 per cento troviamo una cadenza sul sesto grado (III-VI), e sempre nell'ordine del 20 per cento è la ricorrenza delle conclusioni sul terzo grado; molto più rari (10 per cento) i movimenti conclusi sul quarto grado, che comunque sono esclusivo appannaggio del verso finale e quindi devono esser scartati nei versi intermedi. I _musarithmi_ relativi al quarto verso di ogni strofa sono i più regolari: la cadenza perfetta I-V ricorre in oltre il 90 per cento dei casi.

## 10. Tecniche di variazione

Kircher non manca mai di sottolineare le immense potenzialità di variazione che la combinatoria assicura al suo metodo compositivo. In ogni caso, per ovviare all'eventuale uniformità del tessuto armonico risultante dal semplice assemblaggio dei _musarithmi_, Kircher elaborò alcuni metodi per manipolare il materiale musicale, passibile di quattro operazioni che apportano alcune variazioni senza modificare la struttura del _musarithmus_. Abbiamo quindi queste tre possibilità:

> 1. _traspositio musarithmorum_
> 2. _mutatio tonorum_
> 3. _mutatio rationis valorum tonorum_

La _traspositio musarithmorum_ consiste nello scambio delle voci all'interno di un _musarithmus_: fatta eccezione per la linea del basso, le rimanenti tre linee possono infatti essere assegnate a una qualsiasi delle tre voci superiori, non solo per variare il tessuto sonoro ma anche per ragioni pratiche legate all'estensione di ogni singola voce.

La _mutatio tonorum_ viene presentata come una modulazione: l'applicazione di questa tecnica richiede che il compositore consideri il movimento cadenzale del _musarithmus_.<a class="footnote-link" href="#" data-toggle="modal" data-target="#fnModal" data-footnote="68">[68]</a> Fermo restando che il brano deve iniziare e terminare nello stesso tono, il compositore può passare a tonalità che si trovano una terza, una quarta e una quinta sopra la tonalità di partenza. Kircher enuncia una sola regola, che in ogni caso non deve conoscere deroghe:<a class="footnote-link" href="#" data-toggle="modal" data-target="#fnModal" data-footnote="69">[69]</a> mai passare da un tono in _signatio dura_ a un tono con _signatio mollis_ e viceversa. Le operazioni sono semplici: una volta concluso il _musarithmus_ su una triade che non sia quella sul primo grado basta applicare i numeri _harmonici_ dei _musarithmi_ ad una nuova colonna di note, precisamente quella del tono che ha come primo grado la fondamentale dell'accordo su cui abbiamo concluso la cadenza.

## 11. _Musurgia rethorica_

La _mutatio rationis valorum notarum_ consiste, come dice il nome, nell'uso variato degli schemi ritmici forniti per ciascun _pinax_ nel caso dei _musarithmi_ elaborati per il contrappunto semplice isocrono.

Arte del Trivio, legata alla parola, la Retorica si trova durante l'epoca barocca in rapporti molteplici e complessi con la musica: essa gioca un ruolo non secondario in tutta la _Musurgia Universalis_, è fondamentale nella tecnica della _musurgia_ _mirifica_ e le viene riservata un'intera sezione all'interno dell'ottavo libro.

Il compositore barocco applicava nel proprio lavoro le regole dell'_ars oratoria_:<a class="footnote-link" href="#" data-toggle="modal" data-target="#fnModal" data-footnote="70">[70]</a> egli utilizzava uno schema logico che attraverso le tre fasi primarie dell'_inventio_, _dispositio_ ed _elocutio_ ritmasse le fasi della composizione. Se nell'_ars oratoria_ l'_inventio_ consisteva nell'_invenire quid dicas_, in campo musicale si trattava di scegliere od inventare un tema musicale; nella _dispositio_ si doveva _inventa disponere_, cioè predisporre un piano di svolgimento dell'opera e definire il percorso da seguire; con l'_elocutio_ l'oratore provvedeva ad _ornare verbis_, cioè a rivestire di parole il proprio progetto, così come il compositore doveva rendere udibile in musica la struttura architettata.<a class="footnote-link" href="#" data-toggle="modal" data-target="#fnModal" data-footnote="71">[71]</a>

L'applicazione della retorica alla composizione musicale comporta un momento nel quale la musica non si attiene più al metro del testo in modo vincolante, ma lo illustra con un libero sviluppo delle parti; nel rapporto con la retorica si evidenzia la finalità assegnata principalmente alla musica barocca: la mozione dei sentimenti. Il ruolo dell'_elocutio_ come repertorio di moduli espressivi si lega alla mozione degli affetti. L'_affectus_ è qualcosa di diverso dal sentimento soggettivo, è un'astrazione delle situazioni affettive del testo, stilizzate dalla convenzione culturale e pertanto il compositore si vale del repertorio di figure musicali confidando che si tratti dei morfemi della passione.

Tale livello alto della composizione viene chiamato _musica pathetica_.<a class="footnote-link" href="#" data-toggle="modal" data-target="#fnModal" data-footnote="72">[72]</a> La _musurgia rhetorica_ copre la funzione della _musica pathetica_ entro il contesto della _musurgia mirifica_. Dopo aver affermato che la musica è in grado di infondere nell'animo dell'uomo fondamentalmente tre _affectus_: _laetitia_, _remissio_, _misericordia_,<a class="footnote-link" href="#" data-toggle="modal" data-target="#fnModal" data-footnote="73">[73]</a> e che dalla varia gradazione di questi tre affetti deriva la grande varietà espressiva della musica, Kircher si dedicò alla trattazione degli ornamenti della _musurgia rhetorica_,<a class="footnote-link" href="#" data-toggle="modal" data-target="#fnModal" data-footnote="74">[74]</a> ed esaminò le principali figure retorico-musicali.<a class="footnote-link" href="#" data-toggle="modal" data-target="#fnModal" data-footnote="75">[75]</a> Secondo Kircher la _figura_ consisteva nell'ambito musicale in un gruppo di note che connotava un certo _affectus_: "nos tropos [...] nihil aliud esse dicimus, quam certas Melothesiae periodos, certam animi affectionem connotantes".<a class="footnote-link" href="#" data-toggle="modal" data-target="#fnModal" data-footnote="76">[76]</a>

Kircher si sentì spinto all'esame delle _figurae_ nel tentativo di porre le basi del terzo _syntagma_ dedicato alla _musurgia rhetorica_: dal momento che il metodo compositivo era basato su tabelle che fornivano il materiale musicale di base, sarebbe stato indispensabile individuare nell'insieme variegato delle forme espressive una serie di tipologie, le _figurae_, appunto. Se fosse stato possibile codificare la libera espressione dell'_affectus_, Kircher avrebbe potuto per converso giustificare l'ambizioso progetto di creare tabelle che consentissero una composizione libera ma descrivibile con regole.<a class="footnote-link" href="#" data-toggle="modal" data-target="#fnModal" data-footnote="77">[77]</a> Come già affermato in precedenza, non esiste alcuna traccia dei _pinaces_ relativi al terzo _syntagma_, che rimase solo come velleitario progetto nella scia di Raimondo Lullo,<a class="footnote-link" href="#" data-toggle="modal" data-target="#fnModal" data-footnote="78">[78]</a> nel filone dei grandi progetti combinatori del barocco: le lingue universali, le enciclopedie come quadri del mondo.<a class="footnote-link" href="#" data-toggle="modal" data-target="#fnModal" data-footnote="79">[79]</a>

Nel contesto della _musurgia_ _mirifica_ è infatti del tutto assente il momento dell'_inventio_; l'autore non deve creare melodie o prendere a prestito alcun materiale tematico, perché gli viene fornita direttamente la materia musicale: nelle intenzioni di Kircher l'_inventio_ è sostituita dal serbatoio dei moduli espressivi rubricati dall'_elocutio_. Relegando il ruolo della _inventio_ a mero inventario di _musarithmi_ Kircher determina il ruolo cruciale della _dispositio_, momento in cui il compositore effettua tutte le scelte che modellano la sua composizione: scelta del _musarithmus_, del tempo, del tono d'impianto. Nell'ambito della _musurgia rhetorica \_Kircher mostrò di sperare non solo nella realizzazione di un repertorio di \_musarithmi_ che esaurisse le possibilità espressive, ma ancor più nella creazione di un sistema di regole che sovrintendesse all'universo retorico dell'espressione: la doppia utopia di Kircher consistette nel credere che potesse darsi libertà creativa non solo a partire da un limitato anche se ampio numero di casi ma anche attraverso una serie di operazioni combinatorie che rendessero meccanico, automatico e quindi inevitabile il rapporto fra segmento musicale al minor grado di strutturazione (il _musarithmus_) e la sua elaborazione nei più diversi stili musicali.

## 12. Conclusioni

La _musurgia_ _mirifica_ ha mostrato di funzionare soprattutto come gioco di assemblaggio di sequenze musicali preordinate, che trova un punto di forza nell'essere ispirato alle tecniche della combinatoria: anche avendo a disposizione un limitato numero di _musarithmi_,<a class="footnote-link" href="#" data-toggle="modal" data-target="#fnModal" data-footnote="80">[80]</a> il compositore è in grado di realizzare concatenazioni di sequenze di accordi sempre diverse. Si tratta di un modo di procedere che come abbiamo già sottolineato evita intrinsecamente la ripetizione di sequenze già utilizzate. A mio giudizio la _musurgia mirifica_ è una tecnica dalle potenzialità rivoluzionarie: tuttavia l'impianto generale del progetto è privo di quell'inquadramento che avrebbe consentito di raggiungere completamente l'obiettivo. Si può infatti affermare che in queste pagine dell'ottavo libro della _Musurgia Universalis_ sono registrate le vestigia superstiti di un successo mancato: forse avrebbe potuto fiorire uno strumento poietico dalle sofisticate possibilità; fu ridotto dal suo stesso ideatore al rango di giocattolo di società per amor di semplicità ed esigenze di "pubblico" o di committenza, quando non per scarsa consapevolezza del proprio operato.

Nelle pagine dell'ottavo libro "de Musurgia Mirifica" appare palese una grande ansia di semplificare, denunciata in primo luogo dalla scarsa cura che Kircher pose nell'affrontare le motivazioni di una vasta serie di norme che lui stesso aveva enunciate, e soprattutto dal non aver voluto approfondire gli spiragli più innovativi aperti dalla _musurgia mirifica_. Paradossalmente tale furia semplificatoria lo spinse, è mia opinione, a dedicare alla _musurgia combinatoria_ e alla _musurgia poetica_ pagine compilatorie astrattamente teoriche dal tono vagamente imbonitorio, avulse dal contesto dell'opera, assumendo un atteggiamento che lo costrinse a porre l'aspirante utente della _musurgia mirifica_ nel ruolo dell'adepto cui si richiede un atto di accettazione fideistica,<a class="footnote-link" href="#" data-toggle="modal" data-target="#fnModal" data-footnote="81">[81]</a> atteggiamento quanto mai singolare nel contesto di un'opera che si proponeva di essere enciclopedica ed universale.

<div class="d-block p-3"></div>

<!-- MODAL -->

<div id="fnModal" class="modal fade bd-example-modal-lg" tabindex="-1" role="dialog" aria-labelledby="fnLabel">
    <div class="modal-dialog modal-dialog-centered modal-lg" role="document">
        <div class="modal-content">
            <div class="modal-header">
                <h5 class="modal-title" id="fnLabel">
                    <div id="myFootnoteNumber"></div>
                </h5>
                <button type="button" class="close" data-dismiss="modal" aria-label="Close">
                    <span>×</span>
                </button>
            </div>
            <div class="modal-body">
                <div id="myFootnoteText"></div>
            </div>
        </div>
    </div>
</div>

<!-- NOTES -->

<div class="d-none">

{{ <div id="fn1">
Athanasius Kircher, _Musurgia Universalis, sive Ars Magna consoni et dissoni in X libros digesta. Qua Vniversa Sonorum doctrina, et Phylosophia, Musicaeque tam theoricae, quam practicae scientia, summa varietate traditur; admirandae Consoni, et Dissoni in mundo, adeoque Universa Natura vires effectusque, vti noua, ita peregrina variorum speciminum exhibitione ad singulares usus, tum in omnipoene facultate, tum potissimum in Philologia, Mathematica, Physica, Mechanica, Medecina, Politica, Metaphysica, Theologia aperiuntur et demonstrantur_, Romae, Ex Typographia Haeredum Francisci Corbelleti, Anno Iubilaei, 1650, fol., pp. XXV-690; _Tomus II. Qui continet In Lib. VIII Musicam Mirificam. in Lib. IX Magiam Consoni et Dissoni. in Lib. X Harmoniam Mundi_, Romae, Typis Ludovici Grignani, Anno Iubilaei 1650, pp. 462 (rist. anastatica, Hildesheim, Georg Olms Verlag, 1970, con pref. e ind. anal. di Ulf Scharlau, pp. xxxii+XXV+690+462). Esiste una traduzione tedesca parziale di Andreas Hirsch: _Kircherus Jesuita Germanus Germaniae redonatus: Sive Artis Magnae de Consono et Dissono Ars Minor; Das ist Philosophischer Extract und Auszug aus deß Welt-berühmten Teutschen Jesuitens Athanasii Kircheri von Fulda Musurgia Universali_, Schwäbisch-Hall, 1662, 8&#176;, pp. 375; un'altra traduzione tedesca parziale di Agathus Carion (pseud. di Christoph Fischer): _Athanasii Kircheri e Soc. Jesu Neue Hall=und Thon=Kunst, oder Mechanische Gehaim=Verbindung der Kunst und Natur, durch Stimme und Hall=Wissenschaft gestifflet_, Nördlingen, 1684, pp. 162. Tradotto, il titolo completo suona così: _Musurgia Universale, ovverosia Grande Arte della consonanza e della dissonanza distribuita in dieci libri, nella quale sono esposte con grandissima varietà la Completa Teoria e la Filosofia dei Suoni e la scienza musicale tanto teorica quanto pratica; vengono resi manifesti nei dettagli i poteri e gli effetti della Consonanza e della Dissonanza nel mondo e soprattutto in Tutta la Natura con l'esposizione di vari esempi tanto nuovi quanto inusitati per gli usi straordinari, tanto in quasi tutte le occasioni quanto soprattutto in Filologia, Matematica, Fisica, Meccanica, Medicina, Politica, Metafisica e Teologia_.

</div> }}

{{ <div id="fn2">
Athanasius Kircher, _Musurgia Universalis_, Romae, Ex Typographia Haeredum Francisci Corbelleti, Anno Iubilaei, 1650, fol., pp. XXV-690; _Tomus II. Qui continet In Lib. VIII Musicam Mirificam. in Lib. IX Magiam Consoni et Dissoni. in Lib. X Harmoniam Mundi_, Romae, Typis Ludovici Grignani, Anno Iubilaei 1650, pp. 462 (rist. anastatica, Hildesheim, Georg Olms Verlag, 1970, con pref. e ind. anal. di Ulf Scharlau, pp. xxxii+XXV+690+462). Esiste una traduzione tedesca parziale di Andreas Hirsch: _Kircherus Jesuita Germanus Germaniae redonatus: Sive Artis Magnae de Consono et Dissono Ars Minor; Das ist Philosophischer Extract und Auszug aus deß Welt-berühmten Teutschen Jesuitens Athanasii Kircheri von Fulda Musurgia Universali_, Schwäbisch-Hall, 1662, 8°, pp. 375; un'altra traduzione tedesca parziale di Agathus Carion (pseud. di Christoph Fischer): _Athanasii Kircheri e Soc. Jesu Neue Hall=und Thon=Kunst, oder Mechanische Gehaim=Verbindung der Kunst und Natur, durch Stimme und Hall=Wissenschaft gestifflet_, Nördlingen, 1684, pp. 162.

</div> }}

{{ <div id="fn3">
Tradotto, il titolo completo suona così: _Musurgia Universale, ovverosia Grande Arte della consonanza e della dissonanza distribuita in dieci libri, nella quale sono esposte con grandissima varietà la Completa Teoria e la Filosofia dei Suoni e la scienza musicale tanto teorica quanto pratica; vengono resi manifesti nei dettagli i poteri e gli effetti della Consonanza e della Dissonanza nel mondo e soprattutto in Tutta la Natura con l'esposizione di vari esempi tanto nuovi quanto inusitati per gli usi straordinari, tanto in quasi tutte le occasioni quanto soprattutto in Filologia, Matematica, Fisica, Meccanica, Medicina, Politica, Metafisica e Teologia_.

</div> }}

{{ <div id="fn4">
La _Musurgia Universalis_ non è l'unica opera d'argomento musicale scritta da Kircher: egli pubblicò anche la _Phonurgia nova sive Conjugium Mechanico-physicum Artis et Naturae Paranympha Phonosophia Concinnatum; qua universa sonorum natura, proprietas, vires, effectuumq prodigiosorum Causae, nova et multiplici experimentorum exhibitione enucleantur; Instrumentorum Acusticorum, Machinarumq ad Naturae prototypon adaptandarum, tum ad sonos ad remotissima spatia propagandos, tum in abditis domorum recessibus per occultioris ingenii machinamenta clam palamve sermocinandi modus et ratio traditur, tum denique in Bellorum tumultibus singularis hujusmodi Organorum Usus, et praxis per novam Phonologiam Describitur_, Campidonae, Per Rudolphum Dreherr, 1673, fol., pp. 229 (tr. ted. di Agatho Curione, Nordlingen, 1684, fol). Si tratta di un'opera che tratta soprattutto problemi di acustica ed in molte parti riproduce alcuni capitoli della _Musurgia_.

</div> }}

{{ <div id="fn4">
Nel 1970, nella rubrica "I libri" della _Nuova Rivista Musicale Italiana_, (5), Gino Stefani, recensendo il volume di Ulf Scharlau, _Athanasius Kircher (1601-1680) als Musikschriftsteller. Ein Beitrag zur Musikanschauung des Barock_, Marburg, Görich & Weiershäuser, 1969, lodava il lavoro dello studioso tedesco soprattutto per la sua unicità, essendo il primo studio monografico su Kircher. Il recensore formulava anche l'augurio che l'imminente riedizione della _Musurgia Universalis_ a cura dell'editore Olms di Hildesheim sortisse l'effetto di stimolare più profonde esplorazioni nell'opera di Kircher, esplorazioni che si spingessero oltre "l'onesto manuale" di Scharlau. Tale auspicio è però rimasto finora lettera morta.

</div> }}

{{ <div id="fn5">
Mi permetto di rimandare il lettore ad un mio primo articolo su tale argomento: "La _musurgia mirifica_ di Athanasius Kircher: la composizione musicale alla portata di tutti nell'età barocca.", _Musica/Realtà_, n. 37 (aprile 1992), pp. 107-127.

</div> }}

{{ <div id="fn6">
Kircher era punto di riferimento per i missionari gesuiti, grazie alla sua fama di orientalista e studioso di linguistica, esperto della mitologia e delle speculazioni religiose dei popoli non cristiani. Si veda Dino Pastine, _La nascita dell'idolatria. L'Oriente religioso di Athanasius Kircher_, Firenze, La Nuova Italia, 1978, pp. 18 e sgg.

</div> }}

{{ <div id="fn7">
La fonte primaria per uno studio approfondito della biografia di Athanasius Kircher è costituito dall'autobiografia manoscritta, "Vita a semetipso conscripta, cum additamentis ex ejus Mundo subterraneo"; fu pubblicata unitamente a varie lettere da Hieronimus Langenmantel nel _Fasciculus epistolarum Adm. R.P. Athanasii Kircheri Soc. Jesu, viri in Mathematicis et variorum Idiomatum Scientiis Celebratissimi, Complectentium Materias Philosophico-Mathematico-Medicas: Exaratae sunt ad nobiles, ervditos atq. Excellentissimos viros D.D. Lucas Schrökios, Seniorem et Juniorem, D. Hieronymum Velschium, Trigam Illustrem Medicorum, D. Ankelium, Theophilum Spizelium, et ad Autorem ipsum. Nunc primo in publicam lucem prodiere accurante A.R.P. Hieronimo Ambrosio Langenmantelio_, Augustae Vindelicorum, Typis Utzschneiderianis, 1684. Si tratta di un testo molto raro. Esiste una traduzione tedesca della "Vita", di Nikolaus Seng, _Die Selbstbiographie des P. Athanasius Kircher_, Fulda, 1901. Esemplari manoscritti della "Vita" si trovano a Vienna, Biblioteca Imperiale, Cat. II 177 e a Monaco di Baviera, Catal. MSS latin. n. 8295. Le biografie più complete, anche se molto datate, sono: A. Behlau, "Athanasius Kircher, eine Lebensskizze", _Programm des Königlichen Katholischen Gymnasiums zu Heiligenstadt_, Heiligenstadt, 1874, pp. 1-18; Karl Brischar, "Athanasius Kircher, ein Lebensbild", _Katholische Studien_, vol. III, n. 5 (1877); G.J. Rosenkranz, "Aus dem Leben des Jesuiten Athanasius Kircher 1602-1680", _Zeitschrift für vaterländische Geschichte und Altertumskunde_, Verein für Geschichte und Altertumskunde Westfalens, vol. 13, no. 9 (1852), pp. 11-58. Più recente, ma meno accurato, è P. Conor Reilly, S.J., _Athanasius Kircher, Master of a Hundred Arts_, Rome-Wiesbaden, Edizioni del Mondo, 1974. Al momento lo studio più completo circa l'attività musicografica di Kircher, è il libro di Ulf Scharlau, _Athanasius Kircher (1601-1680) als Musikschriftsteller_, op. cit.

</div> }}

{{ <div id="fn8">
Era un facoltoso mecenate, interessato allo studio dei geroglifici, che tra l'altro finanziò la stampa dell'_Harmonie Universelle_ (Paris, 1636; rist. anastatica Paris, Éditions du Centre National de la Recherche Scientifique, 1963) di Marin Mersenne.

</div> }}

{{ <div id="fn9">
Joscelin Godwin in _Athanasius Kircher. A Renaissance Man and the Quest for Lost Knowledge_, London, Thames and Hudson, 1979, p. 11, narra questo avventuroso viaggio: la Germania era pericolosa per i gesuiti: il viaggio doveva passare nell'Italia settentrionale, dopo un primo tratto in nave da Avignone a Marsiglia. Una incredibile serie di naufragi condusse Kircher a Civitavecchia, e per lui fu inevitabile una deviazione sino a Roma. Qui scoprì di essere atteso dal papa.

</div> }}

{{ <div id="fn10">
La più completa bibliografia delle opere pubblicate da Kircher è quella di Carlos Sommervogel, _Bibliothèque de la Compagnie de Jésus_, Bruxelles, Oscar Schepens, Paris, Alphonse Picard, 1890-1898, vol. IV (1898), coll. 1046-1077. Si vedano anche John Fletcher, "Athanasius Kircher and the Distribution of his Books", _The Library_, 5° ser., 23 (1969) pp. 108-117; Charles Coulston Gillespie (chief ed.), _Dictionary of Scientific Biography_, New York, American Council of Learned Societies, 1973, pp. 374-378.

</div> }}

{{ <div id="fn11">
Presso la Pontificia Università Gregoriana di Roma è conservata la collezione principale di lettere e manoscritti: _Miscellanea epistolarum_ [MSS. PUG. 555-568 (I-XIV)]. Informazioni circa la distribuzione di tale materiale si trovano in: AA.VV., _Enciclopedismo in Roma barocca. Athanasius Kircher e il Museo del Collegio Romano tra Wunderkammer e museo scientifico_, a cura di Maristella Casciato, Maria Grazia Ianniello, Maria Vitale, Venezia, Marsilio, 1986, _passim_; cfr. anche: Charles Coulston Gillespie, _Dictionary of Scientific Biography_, op. cit.; Scharlau, _Athanasius Kircher (1601-1680) als Musikschriftsteller_, op. cit., pp. 22-26 e _passim_.

</div> }}

{{ <div id="fn12">
Sulla figura di Kircher egittologo ed orientalista si vedano: Valerio Rivosecchi, _Esotismo in Roma barocca. Studi sul Padre Kircher_, Roma, Bulzoni, 1982, p. 165; Dino Pastine, _La nascita dell'idolatria_, op. cit., p. 325.

</div> }}

{{ <div id="fn13">
Si veda in merito Richard S. Westfall, _The Construction of Modern Science. Mechanism and Mechanics_, New Jork, John Wiley & Sons, 1971 (trad. it. di Davide Panzeri, _La rivoluzione scientifica del XVII secolo_, Bologna, il Mulino, 1984, p. 21 e sgg.).

</div> }}

{{ <div id="fn14">
La scelta del numero dieci non fu casuale: Kircher lo considerava un simbolo della perfezione divina, rifacendosi in ultima istanza ai pitagorici secondo i quali tutto ciò che era divisibile per dieci, risultante dalla somma delle cifre della _tetraktis_ (1+2+3+4) manifestava di essere improntato ad una indistruttibile armonia e compattezza.

</div> }}

{{ <div id="fn15">
_Musurgia Universalis_, tomo I, p. 213 (anche tomo I, pp. 541-542). Si tratta di un frammento che Kircher dichiarò di aver trovato nella biblioteca del convento di San Salvatore a Messina. L'originale, se mai è esistito, è scomparso e quindi non è possibile dimostrare l'autenticità e l'attendibilità delle trascrizioni. Circa tale questione si possono consultare: A. Rome, "L'origine de la prétendue mélodie de Pindare", _Études Classiques_, I, 1932, pp. 3-11; id., "Pindare ou Kircher", _Études Classiques_, IV, 1932, pp. 337-350; Paul Friedländer, "Pindar oder Kircher", _Hermes_ vol. 70 (1935), pp. 463-471.

</div> }}

{{ <div id="fn16">
Si tratta di una compilazione basata sulla letteratura già nota nel Medio Evo. L'universo del discorso è il sistema pitagorico, tuttavia man mano si viene realizzando un ibrido fra scala pitagorica e zarliniana, peraltro mai nominata espressamente.

</div> }}

{{ <div id="fn17">
Kircher trasse il proprio materiale da un trattato di Siverio Picerli, _Specchio secondo di musica, nel quale si vede chiaro il vero e facil modo di comporre di canto figurato e fermo_, Napoli, 1631.

</div> }}

{{ <div id="fn18">
Si veda Mariangela Donà, "&#34;Affetti musicali&#34; nel Seicento", _Studi secenteschi_, VIII (1967), pp. 75-94.

</div> }}

{{ <div id="fn19">
Si veda Lorenzo Bianconi, _Il Seicento_, vol. IV della _Storia della Musica_ a cura della Società Italiana di Musicologia, Torino, E.D.T. Edizioni di Torino, 1982, pp. 51-58.

</div> }}

{{ <div id="fn20">
Sulla complessa storia di questo tema è sempre molto interessante il testo di Leo Spitzer, _Classical and Christian Ideas of World Harmony_, edited by Anne Grandville Hatcher, Baltimore, John Hopkins, 1963 (tr. it. di Valentina Poggi, _L'armonia del mondo. Storia semantica di un'idea_, Bologna, il Mulino, 1967). Si veda anche Stefano Leoni, _Le armonie del mondo. La trattatistica musicale nel Rinascimento: 1470-1650_, Genova, ECIG, 1988, 218 p.

</div> }}

{{ <div id="fn21">
_Musurgia Universalis_, tomo II, pp. 3-27. Questa sezione deriva in gran parte da Mersenne, _Harmonie Universelle_, op.cit., dai libri "De la voix" ("Traitez de le Voix et des Chants", pp. 1-88), "Des chants" (_ibidem_, pp. 89-180) e "Des orgues" ("Traité des instruments a chordes", _ibidem_, pp. 309-412).

</div> }}

{{ <div id="fn22">
_Musurgia Universalis_, tomo II, pp. 27-45. Vi sono esposte riflessioni sul rapporto fra il ritmo musicale ed i vari ritmi poetici: Kircher con molta finezza criticò coloro che ritenevano che la trasposizione in musica di un qualsiasi piede poetico fosse un mero problema di "traduzione" delle sillabe brevi con note di valore breve e delle sillabe lunghe con note lunghe. Egli aveva più intelligentemente posto la questione nei termini di quella che possiamo definire posizione all'interno dello schema ritmico e accentuativo della battuta: il musicista deve far collimare gli accenti della frase poetica ed i tempi forti della battuta, allacciando inoltre il tutto alla condotta melodica.

</div> }}

{{ <div id="fn23">
Kircher fu uno dei più celebri esponenti della tradizione enciclopedistico-combinatoria, niente affatto secondaria nella storia della cultura gesuitica del Seicento. Interessante in merito alla combinatoria kircheriana è l'articolo di Eberhard Knobloch, "Musurgia Universalis: Unknown Combinatorial Studies in the Age of Baroque Absolutism", _History of Science_, XVII, 1979, pp. 258-275 (tr. it. "Musurgia Universalis: ignoti studi combinatori nell'epoca dell'Assolutismo barocco", in AA.VV., _La musica nella Rivoluzione Scientifica del Seicento_, a cura di Paolo Gozza, Bologna, il Mulino, 1989, pp. 111-125). Sui rapporti fra Kircher e Leibniz si veda anche Paul Friedländer, "Athanasius Kircher und Leibniz. Ein Beitrage zur Geschichte der Polyhistorie in XVII Jahrhunderts", _Rendiconti, Atti della Pontificia Accademia Romana di Archeologia_, serie III, vol. XIII (a. a. 1937), pp. 229-247.

</div> }}

{{ <div id="fn24">
_Musurgia Universalis_, tomo II, pp. 46-184.

</div> }}

{{ <div id="fn25">
_Musurgia Universalis_, tomo II, pp. 54-102, 102-141, 141-184.

</div> }}

{{ <div id="fn26">
_Musurgia Universalis_, tomo I, p. XXV.

</div> }}

{{ <div id="fn27">
Nell'epistolario di Kircher è conservata una lettera di Leibniz che, in data 16 maggio 1679, chiedeva da Magonza lumi ulteriori sulla combinatoria kircheriana. Rivolgendosi a Kircher con l'appellativo di "vir magnus et incomparabilis", Leibniz osava sollecitarne il giudizio in merito alla propria opera su tale argomento, la _Dissertatio de arte combinatoria_ pubblicata a Lipsia nel 1666.

</div> }}

{{ <div id="fn28">
La lettera si trova in: Jacob Burckhard, _Historiae Bibliothecae Augustae, quae Wolfenbutteli est_, Lipsiae, Typis Breitkopfianis, 1746; Pars II Caput III, p. 128.

</div> }}

{{ <div id="fn29">
_Musurgia Universalis_, tomo II, pp. 185-199.

</div> }}

{{ <div id="fn30">
Non si tratta certo di una macchina per comporre come taluni hanno ritenuto di affermare, interpretando arditamente le affermazioni di Kircher. Si veda ad esempio Fred K. Prieberg nel suo _Musica ex machina. Uber das Verhältnis von Musik und Technik_, Berlin-Frankfurt-Wien, Verlag Ullstein, 1960 (tr. it. di Paola Tonini, _Musica ex machina_, Torino, Einaudi, 1963, p. 112): "Nel suo libro _Musurgia Universalis_, [...] stampato a Roma nel 1660 (sic!), il padre gesuita Athanasius Kircher [...] descrive un dispositivo meccanico per la composizione di musica". Anche George J. Buelow nella voce "Kircher" del _Grove's Dictionary of Music and Musicians_, sostiene che l'_arca musarithmica_ fosse una "composing machine that made automatic composition possible". In realtà l'_arca musarithmica_ è molto più semplicemente una cassetta di legno che deve contenere i vari _pinaces_ trascritti su tavolette di legno o di carta spessa: "Arcam Musarithmicam vocamus receptaculum columnarum Musarithmicarum; Columnas vero Musarithmicas vocamus a Musarithmis pinacum in ligneis aut chartaceis virgis seorsim descriptas" (_Musurgia Universalis_, tomo II, p. 185). L'unico esemplare ancora esistente di arca è conservato presso la Herzog August Bibliothek a Wolfenbüttel (Sign.: Cod. Guelf. 90 Aug 8°).

</div> }}

{{ <div id="fn31">
_Musurgia Universalis_, tomo II, pp. 190-193 e pp. 193-199.

</div> }}

{{ <div id="fn32">
"Certe ad arcanum hoc publicandum multum potuere, Patrum nostrorum in remotissimas terrarum Indias commigrantium vota & efficax deprecatio; Cum enim barbarorum hominum attractio in musici execitiis laudumque diuinarum frequentatione consistat, neque semper libri impressi aut compositores adsint, maxime hanc Musurgiam iis usui futuram credebant, cum hac non desideratas tantum cantilenas, in latina lingua, sed & quacunque proposita lingua [...] sint effecturi", _Musurgia Universalis_, tomo II, p. 2.

</div> }}

{{ <div id="fn33">
Per quanto il fenomeno del dilettantismo compaia in epoca decisamente successiva, esistono precise testimonianze, lettere di appassionati adepti della _musurgia mirifica_, in merito ad una nutrita fascia di profani e dilettanti che sfruttarono con gioia il metodo compositivo. Si vedano le lettere citate da Scharlau, _Athanasius Kircher (1601-1680) als Musikschriftsteller_, op. cit., pp. 351-353.

</div> }}

{{ <div id="fn34">
Scharlau, _Athanasius Kircher (1601-1680) als Musikschriftsteller_, op. cit., pp. 351-353.

</div> }}

{{ <div id="fn35">
_Musurgia Universalis_, tomo II, p. 53.

</div> }}

{{ <div id="fn36">
Musurgia Universalis, tomo II, p. 2.

</div> }}

{{ <div id="fn37">
Musurgia Universalis, tomo II, p. 53.

</div> }}

{{ <div id="fn38">
L'esempio è tratto dal "Pinax IV. Iambica Euripidaea penultima longa" _Musurgia Universalis_, tomo II, p. 83.

</div> }}

{{ <div id="fn39">
_Musurgia Universalis_, tomo II, p. 48.

</div> }}

{{ <div id="fn40">
La metrica qualitativa distingue fra sillabe lunghe e brevi; l'elemento costitutivo del verso è il piede, composto almeno da due sillabe: all'interno del piede le sillabe lunghe e brevi indicano rispettivamente l'arsi e la tesi, cioè la parte forte e la parte debole. Non esiste uniformità nella definizione di questi due termini: i Greci indicavano con arsi il tempo debole, mentre i Latini (e con essi Kircher) assegnavano all'arsi la parte forte del verso. Per tutte le questioni relative a metrica e prosodia abbiamo fatto riferimento a: Mario Lenchantin de Gubernatis, _Manuale di prosodia e metrica latina_, Milano-Messina, Principato, 1943; Mario Ramous, _La metrica_, Milano, Garzanti, 1980.

</div> }}

{{ <div id="fn41">
Kircher, solitamente non molto prodigo al riguardo, ha indicato le proprie fonti, accennando a Cicerone (_De oratore_), Quintiliano (_Institutio Oratoria_), Aulo Gellio (_Noctes Atticae_) e Marziano Capella (_De nuptiis Mercurii et Philologiae libri IX_), che definisce l'accento "musicae seminarium".

</div> }}

{{ <div id="fn42">
Daniel P. Walker, "Musical Humanism in the 16th and Early 17th Centuries", _The Music Rewiew_, II, 1 (1941), p. 303.

</div> }}

{{ <div id="fn43">
Kircher afferma che "[...] in poetica harmonica non praecise spectari syllabarum quantitatem, sed accentum tantum rationem haberi, qui potissimum in media aut penultima vocum syllaba elucescit" _Musurgia Universalis_, tomo II, p. 40.

</div> }}

{{ <div id="fn44">
Kircher fu uno dei più autorevoli ed originali autori dell'_Affektenlehre_, che egli in primo luogo rapporta tradizionalmente ai quattro umori fondamentali riallacciandosi alla teoria dei quattro temperamenti di Galeno: tuttavia nella _mensa tonographica_ le annotazioni affettive hanno il sapore di un comportamento stereotipato.

</div> }}

{{ <div id="fn45">
Se si considerano infatti le colonne di cifre, si vede come il _Dorius_ compaia non una ma due volte, come primo tono impostato sul Re (_signatio dura_) e come ottavo tono impostato sul Do (stessa _signatio_); di conseguenza il tono ottavo ha due versioni, una come _Hypomixolydius_ con _signatio mollis_ (impostato anch'esso sul Do) ed una appunto come _Dorius_, con la stessa estensione dell'_Hypomixolydius_ ma con _signatio dura_, quindi col Si naturale.

</div> }}

{{ <div id="fn46">
Caspar Schott nacque a Königshofen, presso Würzburg, il 5 febbraio 1608. Nel 1627 entrò nella Compagnia di Gesù e fu inviato all'Università di Würzburg dove conobbe Kircher, che fu suo insegnante di filosofia: Schott lo considerò il proprio maestro, rispettato ed ammirato. Costretto a fuggire nel 1631, dapprima seguì Kircher in Francia ma poi si trasferì a Palermo, dove ebbe modo di completare i propri studi. Senza mai avere interrotto i contatti con Kircher, riuscì nel 1652 ad ottenere il trasferimento a Roma. Fu il compilatore di alcune opere basate interamente sui materiali raccolti da Kircher, che egli non aveva tempo di scrivere e sono solitamente ascritte a quest'ultimo. Nel 1655 tornò in Germania per insegnare matematica e fisica a Würzburg; attento e diligente divulgatore, non compì mai ricerche autonome. Gli ultimi anni furono spesi nella pubblicazione del materiale accumulato in anni di lavoro. Senza più riuscire a tornare nell'amata Roma morì a Würzburg, stroncato dall'eccessivo lavoro, il 22 maggio 1666.

</div> }}

{{ <div id="fn47">
Il secondo tomo, "Magia Acustica", della sua Magia Universalis naturae et artis sive Recondita Naturalium et Artificialium rerum Scientia, cujus Ope per variam Applicationem activorum cum passivis, admirandorum effectuum Spectacula, abditarumque inventionum Miracula ad varios humanae vitae usus eruuntur. Opus qvadripartitum, Herbipoli, 1657 (I e II tomo), 1658 (II tomo), 1659 (IV tomo) dipende in larghissima misura da Kircher; Schott ci fornisce una versione più corretta della mensa tonographica alle pp. 412-413 del II tomo. Lo stesso Schott (p. 391) aveva notato come "nonnulli errores irrepserunt". Si veda questa mensa riprodotta in <a href="tavole/t1.html">Figura 1</a>.

</div> }}

{{ <div id="fn48">
_Musurgia Universalis_, tomo II, pp. 74, 98, 124.

</div> }}

{{ <div id="fn49">
Come ha sottolineato saggiamente Scharlau (_Athanasius Kircher (1601-1680) als Musikschriftsteller_, op. cit., p. 178), Kircher non mostra di essere consapevole del proprio operato, mescolando indiscriminatamente le sue conoscenze della pratica musicale corrente a nozioni teoriche ereditate dalla tradizione.

</div> }}

{{ <div id="fn50">
_Musurgia Universalis_, tomo II, p. 50.

</div> }}

{{ <div id="fn51">
Bisogna sottolineare che si riscontrano alcune discrepanze nell'attribuzione dei nomi. Appare comunque chiaro che per Kircher una tale terminologia aveva un sapore di arcaismo.

</div> }}

{{ <div id="fn52">
Bisogna dire che per Kircher il mantenere in certe argomentazioni queste nozioni del passato non valeva tanto come il mantenimento di uno stereotipo o l'ossequio ad una tradizione: egli veramente credeva, in qualche misura, alle misteriose e mistiche potenzialità della musica. Infatti, anche se in _Musurgia Universalis_, tomo I, p. 63 egli parla di "Christus solus Orpheus", unico autore di veraci miracoli, la _Musurgia Universalis_ è densa di passi decisamente indirizzati in questo senso.

</div> }}

{{ <div id="fn53">
_Musurgia Universalis_, tomo II, p. 57.

</div> }}

{{ <div id="fn54">
_Musurgia Universalis_, tomo II, p. 54.

</div> }}

{{ <div id="fn55">
Kircher adotta per il suo esempio un semplice tempo binario alla breve, in _proportio dupla_.

</div> }}

{{ <div id="fn56">
_Musurgia Universalis_, tomo II, p. 98.

</div> }}

{{ <div id="fn57">
Kircher conduce la propria esposizione dando per scontata la presenza della fondamentale dell'accordo al basso. Una verifica mi ha consentito di appurare che è quasi sempre così: ad esempio le cadenze V-I sono in tutto 282; 270 hanno il basso che segue la figurazione 51.

</div> }}

{{ <div id="fn58">
_Musurgia Universalis_, tomo II, pp. 58-59.

</div> }}

{{ <div id="fn59">
Come abbiamo visto a proposito della _mensa tonographica_ Kircher non brillava per la precisione: anche le sue tabelle numeriche presentano un certo anche se limitato numero di errori.

</div> }}

{{ <div id="fn60">
Manfred F. Bukofzer, _Music in the Baroque Era. From Monteverdi to Bach_, New York (N. Y.), W.W. Norton & Company, 1947, (ed. it. a cura di Paolo Isotta, trad. di Oddo Piero Bertini, _La musica barocca_, Milano, Rusconi, 1982). Il passo è a p. 502.

</div> }}

{{ <div id="fn61">
Peraltro Kircher non fa mai cenno alla triade. Il concetto avrebbe potuto interessarlo molto, non solo sul piano tecnico-musicale ma anche, ancor di più, su quello simbolico, per tutti i significati che in campo religioso o esoterico il numero tre può assumere. La triade veniva infatti identificata con la Trinità: cfr. Rolf Dammann, _Der Musikbegriff im deutschen Barock_, Köln, Volk-Gerig, 1967 (2° ed., Laeber-Verlag, 1984), p. 40 e sgg.

</div> }}

{{ <div id="fn62">
Erano basati sull'assemblaggio di parti predeterminate (per lo più battute singole o gruppi di battute) raggruppate per classi dalla funzionalità omologa: bisognava scegliere a caso una prima, seconda, terza, ... trentaduesima battuta da ciascun gruppo di prime, seconde, terze, ... trentaduesime battute. Si veda in merito Fred K. Prieberg, _Musica ex machina_, op. cit.

</div> }}

{{ <div id="fn63">
Ulf Scharlau, _Athanasius Kircher (1601-1680) als Musikschriftsteller_, op. cit., p. 353.

</div> }}

{{ <div id="fn64">
In questo modo, quasi paradossalmente, le tavole per il _contrapunctus floridus_ consentono una minore libertà rispetto a quelle per il _contrapunctus simplex_.

</div> }}

{{ <div id="fn65">
_Musurgia Universalis_, tomo II, p. 102.

</div> }}

{{ <div id="fn66">
"Wenn Kircher daher in seiner 'Musurgia' den Kontrapunkt in aller Ausführlichkeit behandelt, so setzt er sich damit von der italienischen Musik seiner Zeit ab und besinnt sich auf die deutsche Tradition, wobei er jedoch nicht radikal einseitig Stellung bezieht, sondern auch hier bemüht ist, zu einer Synthese zwischen deutscher und italienischer Musikanschauung zu finden"; Ulf Scharlau, _Athanasius Kircher (1601-1680) als Musikschriftsteller_, op. cit., p. 194.

</div> }}

{{ <div id="fn67">
I _musarithmi_ che presentano movimenti fugati sono: _pinax_ 1, strofa I, n. 7; _pinax_ 2, strofa III, n. 10; _pinax_ 3, strofa IV, n. 1, 3, 5, 10; _pinax_ 4, strofa I, n. 9; _pinax_ 4, strofa II, n. 2, 10. I _musarithmi_ n. 2 e 3 del _pinax_ 2, strofa IV, presentano invece un più semplice movimento imitativo. Curiosamente troviamo anche un _musarithmus_ in contrapunctus simplex: nel _pinax_ 2, strofa I, n. 3.

</div> }}

{{ <div id="fn68">
Come abbiamo detto in precedenza Kircher ha raccomandato l'uso di certe cadenze per i versi iniziali e finali, riservandone altre alle sezioni intermedie: questo perché tali cadenze preparano la modulazione.

</div> }}

{{ <div id="fn69">
Si sente la mancanza di precetti più precisi: questo è pur sempre un metodo per chi non conosce le regole del linguaggio musicale.

</div> }}

{{ <div id="fn70">
Si veda in merito Roland Barthes, _La retorica antica_, Milano, Bompiani, 1972, tr. it. di Paolo Fabbri. Si vedano anche le pagine dedicate alla formazione del musicista barocco e sulla funzione dell'_ars dicendi_ in Alberto Basso, _Frau musika. La vita e le opere di J.S. Bach_, Torino, E.D.T., 1979, vol. I, pp. 165-167.

</div> }}

{{ <div id="fn71">
Proprio nel campo dell'_elocutio_ si sviluppò nel Seicento un'oratoria specificamente musicale, un codice lessicale ed ermeneutico di figure retoriche musicali, soprattutto in Germania, ad opera di alcuni teorici tedeschi, fra cui Joachim Burmeister e Johannes Lippius, e si diffuse il concetto di musica poetica. Cfr. Lorenzo Bianconi, _Il Seicento_, op. cit., p. 64. Per una bibliografia sull'argomento si veda George J. Buelow, "Music, Rhetoric, and the Concept of Affections: a Selective Bibliography", _Notes_, XXX, 2 (1973), pp. 250-259.

</div> }}

{{ <div id="fn72">
Ulf Scharlau, Athanasius Kircher (1601-1680) als Musikschriftsteller, op. cit., p. 92.

</div> }}

{{ <div id="fn73">
_Musurgia Universalis_, tomo II, p. 142.

</div> }}

{{ <div id="fn74">
_Musurgia Universalis_, tomo II, p. 144-145.

</div> }}

{{ <div id="fn75">
Kircher afferma di assimilare la figura al tropo: "Nos hic pro eadem re sumimus tropos & figuras" (_Musurgia_ _Universalis_, tomo II, p. 144).

</div> }}

{{ <div id="fn76">
_Musurgia_ _Universalis_, tomo II, p. 144.

</div> }}

{{ <div id="fn78">
Mi pare utile rimandare all'originale riflessione di Bruno Pinchard, "Musique, logique et rhetorique dans la _Musurgia_ _Universalis_ de Kircher (éléments pour une philosophie du style)", in: AA.VV., _Enciclopedismo in Roma barocca_, op. cit. pp. 87-100.

</div> }}

{{ <div id="fn78">
Raimondo Lullo (circa 1232-1316) elaborò una "ars inveniendi veritatem" che avrebbe dovuto permettere di formulare affermazioni vere con un processo razionale per mezzo di diagrammi combinatori. Partendo dalla teoria degli elementi (secondo la quale ogni cosa nella natura era composta dal graduato combinarsi di quattro elementi), fondò la sua ars attribuendo importanza ai nomi o attributi del divino, che egli chiamò "dignità" e rappresentò con lettere dell'alfabeto disposte su cerchi concentrici rotanti; la combinazione fra la sfera degli elementi (ABCD) e quella delle dignità (BCDEFGHIK) avrebbe permesso di formulare in modo sintetico ogni possibile riflessione.

</div> }}

{{ <div id="fn79">
Si veda Paolo Rossi, _Clavis Universalis. Arti mnemoniche e logica combinatoria da Lullo a Leibniz_, Bologna, il Mulino, 1983 (1°: ed. Milano-Napoli, Ricciardi, 1960), pp. 179-200.

</div> }}

{{ <div id="fn80">
I _musarithmi_ sono come abbiamo visto 536 in tutto per il _contrapunctus_ _simplex_ e 230 per il _contrapuntus floridus_. Se si considera che (per fare un esempio) il numero delle combinazioni delle ventun lettere dell'alfabeto italiano è di oltre cinquantun milioni di milioni di milioni, si può capire quanto incommensurabile sia il numero di combinazioni ottenibili con queste poche centinaia di accordi.

</div> }}

{{ <div id="fn81">
Atteggiamento facilmente intuibile in tutto l'ottavo libro, spesso inframmezzato da espressioni come "Quis non videt ..."; "Omnes videre possunt ..." che tagliano corto ogni questione.

</div> }}

</div>
